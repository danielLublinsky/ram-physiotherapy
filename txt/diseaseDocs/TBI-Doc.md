### פגיעות ראש טראומטיות (TBI – Traumatic Brain Injury)

פגיעת ראש טראומטית (TBI) היא פגיעה במוח הנגרמת **כתוצאה מטראומה חיצונית**, כמו מכה חזקה, חבלה, תאונת דרכים, נפילה מגובה או פציעה בזמן פעילות ספורטיבית.
הפגיעה **יכולה להיות קלה, בינונית או חמורה**, והיא עלולה לגרום לשינויים בתפקוד המוח, תנועה, קוגניציה והתנהגות.

#### סוגי פגיעות ראש טראומטיות:

1. **זעזוע מוח (Concussion) –** פגיעה קלה ברקמת המוח הגורמת לשינויים זמניים בתפקוד (כאב ראש, בלבול, סחרחורות, רגישות לאור ורעש).
2. **חבלות מוחיות (Contusions) –** פגיעה ברקמה המוחית עם שטפי דם קטנים, נפוצה בעיקר במקרים של חבלה ישירה בראש.
3. **Diffuse Axonal Injury (DAI) –** פגיעה חמורה בה נגרם קרע באקסונים של תאי העצב, בעיקר בתאונות רכב או נפילות מגובה רב.
4. **דימום מוחי (Intracranial Hemorrhage) –** קרע בכלי דם תוך-מוחיים, שעלול לגרום ללחץ על רקמת המוח ולנזק משמעותי.
5. **שבר בגולגולת –** חבלה חזקה עלולה לגרום לשבר בעצמות הגולגולת, שלעיתים מלווה בפגיעה מוחית.

**תסמינים של פגיעת ראש:**

- **תסמינים קלים:** כאבי ראש, סחרחורת, בחילות, בלבול, קשיי ריכוז, הפרעות שינה.
- **תסמינים בינוניים-חמורים:** אובדן הכרה, חולשה או שיתוק בגפיים, קשיי דיבור, התקפים, שינויים קוגניטיביים והתנהגותיים.
- **תסמינים מאוחרים:** שינויים בזיכרון, פגיעה בתפקוד מוטורי, בעיות שיווי משקל, כאבי ראש כרוניים, עייפות וחולשה כללית.

### איך פיזיותרפיה נוירולוגית מסייעת לטיפול בTBI ?

פגיעות ראש יכולות לגרום לשינויים בתנועה, קואורדינציה, שיווי משקל ותפקוד כללי. **פיזיותרפיה נוירולוגית מסייעת להחזיר יכולות תפקודיות, לשפר יציבות ולמנוע נזקים משניים.**

**מטרות טיפול הפיזיותרפיה:**

- **שיקום ניידות ושיווי משקל –** כדי לאפשר חזרה להליכה ופעילות יומיומית.
- **שיפור טונוס שרירים –** במקרה של ספסטיות (נוקשות יתר) או היפוטוניה (חולשה).
- **שיקום כוח שרירים וקואורדינציה –** דרך תרגילים מותאמים לשיפור תפקוד מוטורי.
- **חיזוק יכולות אירוביות וסיבולת –** פעילות אירובית מתונה עוזרת לשיפור זרימת הדם למוח ותורמת לשיקום.
- **הפחתת סחרחורות והפרעות וסטיבולריות –** אם יש בעיות בשיווי משקל וסחרחורת, ניתן לעבוד על שיקום המערכת הווסטיבולרית (שיווי משקל).
- **שיפור תפקוד יומיומי –** תרגול של משימות פונקציונליות כמו קימה מכיסא, הליכה, מעבר ממצב שכיבה לעמידה ועוד.
